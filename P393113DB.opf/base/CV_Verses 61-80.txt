如此菩薩地 十種我已說佛地與彼異 具勝德難量

此地但略說 十力等相應隨此一一力 難量如虛空

如此等可言 諸佛無量德如十方虛空 及地水火風

諸佛無量德 於餘人難信若不見此因 難量如此果

為此因及果 現前佛支提日夜各三遍 願誦二十偈

諸佛法及僧 一切諸菩薩我頂禮歸依 餘可尊亦敬

我離一切惡 攝持一切善眾生諸善行 隨喜及順行

頭面禮諸佛 合掌勸請住願為轉法輪 窮生死後際

從此行我德 已作及未作因此願眾生 皆發菩提心

度一切障難 圓滿無垢根具淨命相應 願彼自在事

一切具無邊 與寶手相應窮後際無盡 願眾生如此

願一切女人 皆成勝丈夫恒於一切時 明足得圓滿

勝形貌威德 好色他愛見無病力辦具 長壽願彼然

解脫諸苦畏 一向歸三寶於方便善巧 佛法為大財

慈悲喜淨捨 恒居四梵住施戒忍精進 定智所莊嚴

圓滿福慧行 相好光明照願彼難思量 行十地無礙

與此德相應 餘德所莊嚴解脫一切過 願我愛眾生

圓滿一切善 及眾生所樂能除他眾苦 願我恒如此

若他有怖畏 一切時及處由唯憶我名 得脫一切苦

敬信我及瞋 若見及憶持乃至聞我名 願彼定菩提

