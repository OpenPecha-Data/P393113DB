福慧二種行 如此無邊際菩薩身心苦 故疾得消除

惡道飢渴等 身苦惡業生菩薩永離惡 行善苦不生

欲瞋怖畏等 心苦從癡生由依無二智 菩薩離心苦

有苦時若促 難忍何況多無苦時長遠 有樂云何難

身苦永不有 假說有心苦悲世間二苦 故恒住生死

故菩提長時 智人心不沈為滅惡生善 是時無間修

貪瞋及無明 願汝識捨離無貪等眾善 知應恭敬修

由貪生鬼道 由瞋墮地獄由癡入畜生 翻此感人天

捨惡及修善 此法是樂因若是解脫法 由智捨二執

佛像及支提 殿堂并寺廟最勝多供具 汝應敬成立

坐寶蓮花上 好色微妙畫一切金寶種 汝應造佛像

正法及聖眾 以命色事護金寶網繖蓋 奉獻覆支提

金銀眾寶花 珊瑚琉璃珠帝釋青大青 金剛貢支提

能說正法人 以四事供養六和敬等法 常應勤修行

於尊恭敬聽 勤事而侍護菩薩必應行 亡後亦供養

於天外道眾 不應親事禮因無知邪信 莫事惡知識

佛阿含及論 書寫讀誦施亦惠紙筆墨 汝應修此福

於國起學堂 雇師供學士興建永基業 汝行為長慧

解醫巧曆數 皆為立田疇潤老小病苦 於國有濟益

